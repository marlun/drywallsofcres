<!doctype html>
<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Torrmurar på ön Cres</title>
  </head>
  <body>
    <h1>Torrmurar på ön Cres</h1>
    <h2>Om oss</h2>
    <p>
      Händelserna under andra världskriget och den politiska situationen efter
      kriget var de främsta orsakerna till min långa separation från ön där jag
      föddes. Viljan att åter skapa en relation till naturen och kulturen på min
      födelseort har alltid funnits under de många åren av frånvaro. För att
      förvärva historisk och personlig kunskap om ön inledde jag för några år
      sedan ett genealogiskt och historiskt forskningsprojekt som resulterade i
      publiceringen av boken L’isola di Cherso. La presenza veneziana e le
      diverse dinastie popolane (Del Bianco, Udine, 2012). Den ”teoretiska”
      kunskapen om historiska händelser är viktig men inte tillräcklig om man på
      djupet vill lära känna en ö som Cres. Med min akademiska bakgrund i ämnet
      kulturgeografi blev det därför följdriktigt att genomföra en studie av
      ”territoriet” ur ett kulturellt och humant perspektiv. Intresset för
      kulturlandskapet i Cres har för mig således två konnotationer: ursprung
      och separation. Det var det intuitiva motivet för att genomföra detta
      arbete inom gränserna för en önskad deskriptiv undersökning.
    </p>
    <p>
      Min fru Birgitta och jag hade under våra semestrar på ön sedan lång tid
      tillbaka uppmärksammat men, liksom många besökare på Cres, ganska tanklöst
      gått förbi stenmurarna utan att förstå deras monumentalitet, omfattning
      och värde. Först efter upprepade utflykter och vandringar till Madonna di
      S.Salvador och San Biagio norrut, till Nedomisel och Sv Petar söderut,
      till Kerćina/Losnati österut, och nerför dalen via Antonski (en vandring
      på ca 30 km), insåg vi i realiteten det arbete som ”Sisyfos barn”
      realiserat under århundraden. Vi kunde också konstatera, utan att låta
      oblyga, att vi kan konkurrera med liknande verk i andra delar av Europa;
      platser som i vissa fall redan står under beskydd av UNESCO som världsarv.
      Vi har ett ansenligt arbete framför oss för att göra ”den gömda skatten”
      känd. Ett lika ansvarsvarsfullt åtagande är att studera, dokumentera,
      förbättra och bevara allt det som vi lyckas göra känt för dem, som liksom
      vi, strävar efter ett erkännande av detta anspråkslösa och mödosamma
      arbete.
    </p>
    <p>
      Till hjälp med sammanställningen av denna blogg har varit: min fru
      Birgitta, mina döttrar Antonia och Arianna och mitt barnbarn Vega med
      bilderna; mitt barnbarn Theo, bibliotekarien Anna Nilson i Lund och vännen
      Flavio Flores da Cunha med sina specifika kunskaper om hur man skapar en
      webbplats, Ing. Hans Hirscher som regelbundet besöker Cres för
      översättningen till tyska; min kusin Dr. Giulio Monte med värdefulla
      synpunkter; författaren, journalisten och svärsonen Christian Catomeris
      som förutom att bidra med en artikel och bilder har gett mig generösa tips
      på vägen.
    </p>
    <footer><p>&copy; 2025 Tarcisio Bommarco</p></footer>
  </body>
</html>
